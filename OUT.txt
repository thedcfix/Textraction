Destino segnato per la Joya: si studia l'alternativa Psg dopo la frenata dei Reds. I bianconeri dialogano con lo United per il croato e il francese

Dybala resta al centro del ring: sul mercato, quasi da separato in casa. Il management bianconero ha bisogno della robusta plusvalenza che solo Paulo può garantire e si cercherà ad ogni costo di reperirla. In questo quadro, se non è spento del tutto, il fuoco rosso dello United è molto meno vivo di prima. Eppure altre squadre potrebbero spuntare tra le fiamme: magari il Psg, destinazione molto più gradita, anche se tutto dipenderà da Neymar (in Francia si parla di una prima offerta di 60 milioni). In ogni caso, col tempo sarebbe decisamente cresciuta in Dybala la consapevolezza che è bene di tutti, soprattutto suo, riempire quella valigia e partire.

GROVIGLIO INGHILTERRA

Jorge Antun, amico di famiglia più che agente di Paulo, è comunque ancora oltre Manica ad annusare l’aria e trattare. Proprio come Fabio Paratici che a Manchester ieri aveva altre urgenze: dopo gli accordi verbali, ha dato sostanza allo scambio tra Joao Cancelo e Danilo. L’affare si è solidificato attorno a 60 milioni: per avere il portoghese, che ieri ha lasciato dopo 15 minuti la Continassa senza allenarsi, il City ha aggiunto una trentina di milioni al cartellino del brasiliano. Danilo presto potrebbe sbarcare: lo aspetta un quinquennale da 4 netti più bonus. Risolta la pratica, Paratici si è spostato a Londra e ha incontrato l’altra dirigenza di Manchester, quella vestita di rosso, che ha cambiato in gran parte idea su Dybala: colpa della battaglia legale in atto sui diritti di immagine e delle richieste troppo alte sulle commissioni. Situazione ingarbugliata, anche se il capo dell’area sport starebbe provando con difficoltà a riaprire una minima finestra. Paratici ha comunque altre trame intrecciate con lo United: la cessione di Mario Mandzukic per circa 15 milioni è, infatti, indipendente dal destino della Joya e pure un altro fedelissimo di Allegri, Blaise Matuidi, potrebbe aggiungersi al pacchetto. In Inghilterra Paratici ha anche raccolto interesse sparso per Daniele Rugani: dall’Arsenal al Wolverhampton, le chiacchiere però non sono ancora sgorgate in trattative. Più urgente, invece, l’appuntamento telefonico con il dybaliano Antun: oggi lo relazionerà sulle ultime dallo United e sugli scenari in costante cambiamento. Confermerà che una soluzione in uscita andrà probabilmente trovata: la Juve non sente i cori per Dybala da Torino, figurarsi da Londra.